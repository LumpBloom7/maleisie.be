---
layout: article
title:  "Zoekoperatie naar MH370 stuit op scheepswrak 19e eeuw"
date:   2016-01-14
categories: nieuws
---
De zoektocht naar de vermiste vlucht MH370 van Malaysia Airlines heeft op een diepte van 3,7 kilometer een scheepswrak opgeleverd. Het is de tweede keer dat zoiets gebeurt, sinds de zoektocht bijna twee jaar geleden begon.

Even was er euforie in de Indische Oceaan toen bleek dat er tijdens de nog steeds voortdurende zoektocht naar de mysterieus verdwenen MH370 'iets' gevonden was op de zeebodem. Een van de drie schepen die momenteel op zoek is naar de verdwenen Boeing 777, Havila Harmony, liet een autonoom toestel tot op de bodem zakken om het gevonden object van naderbij te onderzoeken en hogeresolutiebeelden te nemen. Uit een eerste onderzoek concludeert het Shipwreck Galleries van het Western Australian Museum dat het hoogstwaarschijnlijk om een stalen of ijzeren boot gaat die dateert van rond de eeuwwisseling van de 19e eeuw.

Het gaat om het tweede wrak van een dergelijke aard dat tijdens de zoektocht is gevonden. In mei 2015 onthulden sonarbeelden een anker, samen met andere door de mens gemaakte objecten.

Mooie vondsten. Maar sporen van een vliegtuig zijn er nog steeds niet. Ondanks de meer dan 80.000 vierkante kilometer zeebodem die wordt uitgekamd, zijn er nog altijd geen brokstukken gevonden van een vliegtuig. Het zoekgebied is gebaseerd op analyse van satellietinformatie over het meest aannemelijke traject van het vliegtuig nadat het van zijn vluchtroute afweek.

Als het hele gebied is afgezocht, stopt de operatie. "Dat punt is waarschijnlijk in juli bereikt", zegt Rob Luijnenburg van het Nederlandse bodemonderzoeksbedrijf Fugro, dat met drie schepen de zeebodem afspeurt. Op dit moment is 80.000 van de 120.000 vierkante kilometer bekeken. "Hoe lang blijf je zoeken", vraagt Luijnenburg zich af. "Probleem is dat het een verschrikkelijk moeilijke beslissing is om ermee te stoppen. Zeker ook met betrekking tot de nabestaanden."



**Nog steeds in leven**

Normaal gezien zal een team onder leiding van Australië tot juni van dit jaar de zeebodem van de zuidelijke Indische Oceaan blijven afschuimen op zoek naar de laatste rustplaats van het vliegtuig dat op 8 maart 2014 van de radar verdween op zijn reis van Kuala Lumpur naar Peking. Aan boord waren 239 mensen.

In juli 2015 spoelde een vleugelonderdeel van twee meter lang aan op een strand van het eiland Réunion, ten oosten van Madagaskar. Het bleek om een brokstuk van MH370 te gaan. Het was het eerste concrete bewijs dat het toestel was neergestort.

Volgens onderzoekers raakte de brandstof van MH370 op en crashte het ergens in de zuidelijke Indische Oceaan. Het was het begin van een van de grootste mysteries in de geschiedenis van de luchtvaart.

Verschillende theorieën over de oorzaak van de verdwijning van het vliegtuig focussen zich hoofdzakelijk op een mechanisch defect, een kaping of terreuraanslag of een misdadige actie van de piloot. Niettemin geloven heel wat familieleden van de hoofdzakelijk Chinese passagiers aan boord dat hun geliefden nog steeds in leven zijn en dat ze ergens op een ongekende plek vastgehouden worden.

Enkel wanneer de zwarte doos gerecupereerd wordt, zal het mysterie opgelost kunnen worden.